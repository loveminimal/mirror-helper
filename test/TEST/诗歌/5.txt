甘草子
秋暮。乱洒荷前，颗颗真珠雨。
雨过月华生，冷彻鸳鸯浦。
池上凭栏愁无侣。
奈此个单栖情绪。却傍金笼共鹦鹉。
念粉郎言语。
雨霖铃
寒蝉凄切。
对长亭晚，骤雨初歇。
都门帐饮无绪，留恋处，兰舟催发。
执手相看泪眼，竟无语凝噎。
念去去、千里烟波，暮霭沉沉楚天阔。
多情自古伤离别。
更那堪，冷落清秋节！
今宵酒醒何处？杨柳岸，晓风残月。
此去经年，应是良辰、好景虚设。
便纵有千种风情，更与何人说？
佳人醉
暮景萧萧雨霁，云淡天高风细。
正月华如水，金波银汉，潋滟无际。
冷浸书帷梦断，欲披衣重起。
临轩砌。素光遥指。
因念翠蛾，杳隔音尘何处？相望同千里。
尽凝睇。厌厌无寐。
渐晓雕栏独倚。
婆罗门令
昨宵里，恁和衣睡。
今宵里，又恁和衣睡。
小饮归来，初更过，醺醺醉。
中夜后，何事还惊起。霜天冷，风细细。
触疏窗、闪闪灯摇曳。
空床展转重追想，云雨梦，任欹枕难继。
寸心万绪，咫尺千里。
好景良天，彼此空有相怜意。未有相怜计。
卜算子慢
江枫渐老，汀蕙半凋，满目败红衰翠。
楚客登临，正是暮秋天气。
引疏砧，断续残阳里。
对晚景、伤怀念远，新愁旧恨相继。
脉脉人千里。
念两处风情，万重烟水。
雨歇天高，望断翠峰十二。
尽无言，谁会凭高意？
纵写得、离肠万种，奈归云谁寄？