细雨
帷飘白玉堂，簟卷碧牙床。
楚女当时意，萧萧发彩凉。
微雨
初随林霭动，稍共夜凉分。
窗迥侵灯冷，庭虚近水闻。
为有
为有云屏无限娇，凤城寒尽怕春宵。
无端嫁得金龟婿，辜负香衾事早朝。
谒山
从来系日乏长绳，水去云回恨不胜。
欲就麻姑买沧海，一杯春露冷如冰。
曲江
望断平时翠辇过，空闻子夜鬼悲歌。
金舆不返倾城色，玉殿犹分下苑波。
死忆华亭闻唳鹤，老忧王室泣铜驼。
天荒地变心虽折，若比伤春意未多。
花正月崇让宅
密锁重关掩绿苔，廊深阁迥此徘徊，
先知风起月含晕，尚自露寒花未开。
蝙拂帘旌终展转，鼠翻窗网小惊猜，
背灯独共余香语，不觉犹歌起夜来。
板桥小别
回望高城落晓河，长亭窗户压微波，
水仙欲上鲤鱼去，一夜芙蓉红泪多。
霜月
初闻征雁已无蝉，百尺楼高水接天。
青女素娥俱耐冷，月中霜里斗婵娟。
二月二日
二月二日江上行，东风日暖闻吹笙。
花须柳眼各无赖，紫蝶黄蜂俱有情。
万里忆归元亮井，三年从事亚夫营。
新滩莫悟游人意，更作风檐夜雨声。
赠刘司户
江风扬浪动云根，重碇危樯白日昏。
已断燕鸿初起势，更惊骚客後归魂。
汉廷急诏谁先入，楚路高歌自欲翻。
万里相逢欢复泣，凤巢西隔九重门。
悼伤後赴东蜀辟至散关遇雪
剑外从军远，无家与寄衣。
散关三尺雪，回梦旧鸳机。
忆梅
定定住天涯，依依向物华。
寒梅最堪恨，常作去年花。
赠柳
章台从掩映，郢路更参差。
见说风流极，来当婀娜时。
桥回行欲断，堤远意相随。
忍放花如雪，青楼扑酒旗。
北青萝
残阳西入崦，茅屋访孤僧。
落叶人何在？寒云路几层？
独敲初夜磬，闲倚一枝藤。
世界微尘里，吾宁爱与憎。