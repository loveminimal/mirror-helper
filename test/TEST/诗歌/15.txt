凤凰台上忆吹箫
香冷金猊，
被翻红浪，
起来慵自梳头。
任宝奁尘满，
日上帘钩。
生怕离怀别苦，
多少事、欲说还休。
新来瘦，
非干病酒，
不是悲秋。
休休！
这回去也，
千万遍阳关，
也则难留。
念武陵人远，
烟锁秦楼。
惟有楼前流水，
应念我、终日凝眸。
凝眸处，
从今又添，
一段新愁。
声声慢
寻寻觅觅，
冷冷清清，
凄凄惨惨戚戚。
乍暖还寒时候，
最难将息。
三杯两盏淡酒，
怎敌他、晚来风急？
雁过也，
正伤心，
却是旧时相识。
满地黄花堆积。
憔悴损，
如今有谁堪摘？
守著窗儿，
独自怎生得黑？
梧桐更兼细雨，
到黄昏、点点滴滴。
这次第，
怎一个、愁字了得！
庆清朝慢
禁幄低张，
雕栏巧护，
就中独占残春。
客华淡伫，
绰约俱见天真。
待得群花过後，
一番风露晓妆新。
妖娆艳态，
妒风笑月，
长东君。
东城边，
南陌上，
正日烘池馆，
竞走香轮。
绮筵散日，
谁人可继芳尘？
更好明光宫殿，
几枝先近日边匀，
金尊倒，
拚了尽烛，
不管黄昏。
