鹊踏枝
槛菊愁烟兰泣露。
罗幕轻寒，燕子双飞去。
明月不谙离恨苦，斜光到晓穿朱户。
昨夜西风凋碧树，独上高楼，望尽天涯路。
欲寄彩笺无尺素，山长水远知何处。
清平乐
金风细细，叶叶梧桐坠。
绿酒初尝人易醉，一枕小窗浓睡。
紫薇朱槿花残，斜阳却照阑干。
双燕欲归时节，银屏昨夜微寒。
木兰花
燕鸿过后莺归去，细算浮生千万绪。
长于春梦几多时，散似秋云无觅处。
闻琴解佩神仙侣，挽断罗衣留不住。
劝君莫作独醒人，烂醉花间应有数。
诉衷情
东风杨柳欲青青，烟淡雨初晴。
恼他香阁浓睡，撩乱有啼莺。
眉叶细，舞腰轻，宿妆成。
一春芳章，三月和风，牵系人情。
采桑子
樱花谢了梨花发，红白相催。
燕子归来。几处风帘绣户开。
人生乐事知多少，且酌金杯。
管咽弦哀。慢引萧娘舞袖回。
撼庭秋
别来音信千里，怅此情难寄。
碧纱秋月，梧桐夜雨，几回无寐！
楼高目断，天遥云黯，只堪憔悴。
念兰堂红烛，心长焰短，向人垂泪。