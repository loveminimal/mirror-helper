浣溪沙
堤上游人逐画船，拍堤春水四垂天。
绿杨楼外出秋千。
白发戴花君莫笑，六幺摧拍盏频传。
人生何处似樽前。
渔家傲
为爱莲房都一柄，双苞双蕊双红影。
雨势断来风色定。
秋水静，仙郎彩女临鸾镜。
妾有容华君不省，花无恩爱犹相并。
花却有情人薄。
心耿耿，因花又染相思病。
鹧鸪天
学画宫眉细细长，芙蓉出水斗新妆。
只知一笑能倾国，不信相看有断肠。
双黄鹄，两鸳鸯，迢迢云水恨难忘。
早知今日长相忆，不及从初莫作双。
踏莎行
碧藓回廊，绿杨深院。偷期夜入帘犹卷。
照人无奈月华明，潜身却恨花深浅。
密约如沉，前欢未便。看看掷尽金壶箭。
阑干敲遍不应人，分明帘下闻裁剪。
南歌子
凤髻金泥带，龙纹玉掌梳。
走来窗下笑相扶，爱道：画眉深浅入时无。
弄笔偎人久，描花试手初。
等闲妨了绣功夫，笑问双鸳鸯字怎生书。
临江仙
柳外轻雷池上雨，雨声滴碎荷声。
小楼西角断虹明。阑干倚处，待得月华生。
燕子飞来窥画栋，玉钩垂下帘旌。
凉波不动簟纹平。水精双枕，傍有堕钗横。