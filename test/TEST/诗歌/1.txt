长相思
花似伊，柳似伊。花柳青春人别离，低头双泪垂。
长江东，长江西。两岸鸳鸯两处飞，相逢知几时。
望江南
江南蝶，斜日一双双。
身似何郎全傅粉，心如韩寿爱偷香。
天赋与轻狂。
微雨后，薄翅腻烟光。
才伴游蜂来小院，又随飞絮过东墙。长是为花忙。
蝶恋花
庭院深深深几许？杨柳堆烟，帘幕无重数。
玉勒雕鞍游冶处，楼高不见章台路。
雨横风狂三月暮，门掩黄昏，无计留春住。
泪眼问花花不语，乱红飞过秋千去。