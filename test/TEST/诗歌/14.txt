後亭梅开有感
玉瘦香浓，
檀深雪散，
今年恨探梅又晚。
江楼楚馆，
云间水远。
清昼永，
凭栏翠帘低卷。
坐上客来，
尊前酒满，
歌声共水流云断。
南枝可插，
更须频剪，
莫待西楼，
数声羌管。
行香子
七夕
草际鸣蛩，
惊落梧桐，
正人间、天上愁浓。
云阶月地，
关锁千重。
纵浮槎来，
浮槎去，
不相逢。
星桥鹊驾，
经年才见，
想离情、别恨难穷。
牵牛织女，
莫是离中。
甚霎儿晴，
霎儿雨，
霎儿风。
孤雁儿
世人作梅词，下笔便俗。
予试作一篇，乃知前言不妄耳。
藤床纸帐朝眠起，
说不尽、无佳思。
沈香烟断玉炉寒，
伴我情怀如水。
笛声三弄，
梅心惊破，
多少春情意。
小风疏雨萧萧地，
又催下、千行泪。
吹箫人去玉楼空，
肠断与谁同倚？
一枝折得，
人间天上，
没个人堪寄？