岁夜安乐公主满月侍宴应制
戚里生昌胤，天杯宴重臣。
画楼初满月，香殿早迎春。
睿作尧君宝，孙谋梁国珍。
明朝元会日，万寿乐章陈。
奉和七夕侍宴两仪殿应制
一年衔别怨，七夕始言归。
敛泪开星靥，微步动云衣。
天迥兔欲落，河旷鹊停飞。
那堪尽此夜，复往弄残机。
大（酉甫）
圣后乘乾日，皇明御历辰。
紫宫初启坐，苍璧正临春。
雷雨垂膏泽，金钱赠下人。
诏（酉甫）欢赏遍，交泰睹惟新。
赋得妾薄命
草绿长门掩，苔青永巷幽。
宠移新爱夺，泪落故情留。
啼鸟惊残梦，飞花搅独愁。
自怜春色罢，团扇复迎秋。
和韦承庆过义阳公主山池
其一
野兴城中发，朝英物外求。
情悬朱绂望，契动赤泉游。
海燕巢书阁，山鸡舞画楼。
雨余清晚夏，共坐北岩幽。
赤泉：一作赤松。
其二落千丈
径转危峰逼，桥回缺岸妨。
玉泉移酒味，石髓换粳香。
绾雾青丝弱，牵风紫蔓长。
犹言宴乐少，别向後池塘。
青丝：一作青条。宴乐：一作行乐。