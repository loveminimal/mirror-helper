代张侍御伤美人
二八泉扉掩，帷屏宠爱空。
泪痕消夜烛，愁绪乱春风。
巧笑人疑在，新妆曲未终。
应怜脂粉气，留著舞衣中。
送高郎中北使
北狄愿和亲，东京发使臣。
马衔边地雪，衣染异方尘。
岁月催行旅，恩荣变苦辛。
歌钟期重锡，拜手落花春。
夏日过郑七山斋
共有樽中好，言寻谷口来。
薜萝山径入，荷芰水亭开。
日气含残雨，云阴送晚雷。
洛阳钟鼓至，车马系迟回。
送崔融
君王行出将，书记远从征。
祖帐连河阙，军麾动洛城。
旌旃朝朔气，笳吹夜边声。
坐觉烟尘扫，秋风古北平。
旌旃：一作旌旗。
经行岚州
北地春光晚，边城气候寒。
往来花不发，新旧雪仍残。
水作琴中听，山疑画里看。
自惊牵远役，艰险促征鞍。
重九日宴江阴
蟋蟀期归晚，茱萸节候新。
降霜青女月，送酒白衣人。
高兴要长寿，卑栖隔近臣。
龙沙即此地，旧俗坐为邻。
除夜有怀
故节当歌守，新年把烛迎。
冬氛恋虬箭，春色候鸡鸣。
兴尽闻壶覆，宵阑见斗横。
还将万亿寿，更谒九重城。