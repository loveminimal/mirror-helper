怨王孙
湖上风来波浩渺，
秋已暮、红稀香少。
水光山色与人亲，
说不尽、无穷好。
莲子已成荷叶老，
青露洗、苹花汀草。
眠沙鸥鹭不回头，
似也恨、人归早。
红梅
红酥肯放琼苞碎，
探著南枝开遍末？
不知酝藉几多时，
但见包藏无限意。
道人憔悴春窗底，
闷损阑干愁不倚。
要来小看便来休，
未必明朝风不起。
小重山
春到长门春草青，
红梅些子破，
未开匀。
碧云笼碾玉成尘，
留晓梦，
惊破一瓯春。
花影压重门，
疏帘铺淡月，
好黄昏。
二年三度负东君，
归来也，
著意过今春。
一剪梅
红藕香残玉簟秋。
轻解罗裳，独上兰舟。
云中谁寄锦书来？
雁字回时，月满西楼。
花自飘零水自流。
一种相思，两处闲愁。
此情无计可消除，才下眉头，却上心头。