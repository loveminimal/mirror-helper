捣练子令
深院静，小庭空，断续寒砧断续风。
无奈夜长人不寐，数声和月到帘栊。
阮郎归
东风吹水日衔山，春来长是闲。
落花狼籍酒阑珊，笙歌醉梦间。
佩声悄，晚妆残，凭谁整翠鬟？
留连光景惜朱颜，黄昏独倚阑。
虞美人
风回小院庭芜绿，柳眼春相续。
凭阑半日独无言，依旧竹声新月似当年。
笙歌未散尊前在，池面冰初解。
烛明香暗画楼深，满鬓清霜残雪思难任。
乌夜啼
昨夜风兼雨，帘帏飒飒秋声。
烛残漏断频倚枕，起坐不能平。
世事漫随流水，算来一梦浮生。
醉乡路稳宜频到，此外不堪行。
临江仙
樱桃落尽春归去，蝶翻轻粉双飞。
子规啼月小楼西，画帘珠箔，惆怅卷金泥。
门巷寂寥人去后，望残烟草低迷。
炉香闲袅凤凰儿，空持罗带，回首恨依依。
望江梅
闲梦远，南国正芳春。
船上管弦江面渌，满城飞絮辊轻尘。
忙杀看花人！
闲梦远，南国正清秋。
千里江山寒色远，芦花深处泊孤舟。
笛在月明楼。
子夜歌
人生愁恨何能免？销魂独我情何限。
故国梦重归，觉来双泪垂。
高楼谁与上？长记秋晴望。
往事已成空，还如一梦中。