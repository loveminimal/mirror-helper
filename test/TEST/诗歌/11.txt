如梦令
常记溪亭日暮，
沉醉不知归路。
兴尽晚回舟，
误入藕花深处。
争渡，争渡，
惊起一滩鸥鹭。
点绛唇
寂寞深闺，
柔肠一寸愁千缕。
惜春春去，
几点催花雨。
倚遍栏干，
只是无情绪！
人何处？
连天衰草，
望断归来路。
菩萨蛮
风柔日薄春犹早，
夹衫乍著心情好。
睡起觉微寒，
梅花鬓上残。
故乡何处是？
忘了除非醉。
沈水卧时烧，
香消酒未消。
诉衷情
夜来沈醉卸妆迟，
梅萼插残枝。
酒醒熏破春睡，
梦断不成归。
人悄悄，
月依依，
翠帘垂。
更挪残蕊，
更拈馀香，
更得些时。