采莲令
月华收，云淡霜天曙。西征客，此时情苦。
翠娥执手，送临歧，轧轧开朱户。
千娇面，盈盈伫立，无言有泪，断肠争忍回顾。
一叶兰舟，便恁急浆凌波去。
贪行色，岂知离绪。
万般方寸，但饮恨，脉脉同谁语？
更回首，重城不见，寒江天外，隐隐两三烟树。
凤栖悟
伫倚危楼风细细，望极春愁，黯黯生天际。
酒色烟光残照里，无言谁会凭栏意。
拟把疏狂图一醉，对酒当歌，强乐还无味。
衣带渐宽终不悔，为伊消得人憔悴。
一寸金
井络天开，剑岭云横控西夏。
地胜异，锦里风流，蚕市繁华，簇簇歌台舞榭。
雅俗多游赏，轻裘俊，靓妆艳冶。
当春昼，摸石江边，浣花溪畔景如画。
梦应三刀，桥名万里，中和政多暇。
仗汉节，揽辔澄清，高掩武侯勋业，文翁风化。
台鼎须贤久，方镇静，又思命驾。
空遗爱，两蜀三川，异日成嘉话。