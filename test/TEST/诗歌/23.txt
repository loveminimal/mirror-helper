和晋陵陆丞早春游望
独有宦游人，偏惊物候新。
云霞出海曙，梅柳渡江春。
淑气催黄鸟，晴光转绿萍。
忽闻歌古调，归思欲沾巾。
秋夜宴临津郑明府宅
行止皆无地，招寻独有君。
酒中堪累月，身外即浮云。
露白宵钟彻，风清晓漏闻。
坐携余兴往，还似未离群。
露：一作霜。
和康五庭芝望月有怀
明月高秋迥，愁人独夜看。
暂将弓并曲，翻与扇俱团。
雾濯清辉苦，风飘素影寒。
罗衣一此鉴，顿使别离难。
雾：一作露。
登襄阳城
旅客三秋至，层城四望开。
楚山横地出，汉水接天回。
冠盖非新里，章华即旧台。
习池风景异，归路满尘埃。
旅寓安南
交趾殊风候，寒迟暖复催。
仲冬山果熟，正月野花开。
积雨生昏雾，轻霜下震雷。
故乡逾万里，客思倍从来。
春日怀归
心是伤归望，春归异往年。
河山鉴魏阙，桑梓忆秦川。
花杂芳园鸟，风和绿野烟。
更怀欢赏地，车马洛桥边。