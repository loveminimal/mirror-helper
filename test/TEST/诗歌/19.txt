端居
远书归梦两悠悠，只有空床敌素秋。
阶下青苔与红树，雨中寥落月中愁。
日射
日射纱窗风撼扉，香罗拭手春事违。
回廊四合掩寂寞，碧鹦鹉对红蔷薇。
离亭赋得折杨柳二首
暂凭樽酒送无l，莫损愁眉与细腰。
人世死前惟有别，春风争拟惜长条。
离亭赋得折杨柳二首
含烟惹雾每依依，万绪千条拂落晖。
为报行人休尽折，半留相送半迎归。
代赠二首
楼上黄昏欲望休，玉梯横绝月如钩。
芭蕉不展丁香结，同向春风各自愁。
楚吟
山上离宫宫上楼，楼前宫畔暮江流。
楚天长短黄昏雨，宋玉无愁亦自愁。
银河吹笙
怅望银河吹玉笙，楼寒院冷接平明。
重衾幽梦他年断，别树羁雌昨夜惊。
月榭故香因雨发，风帘残烛隔霜清。
不须浪作缑山意，湘瑟秦箫自有情。
晚晴
深居府夹城，春去夏犹清。
天意怜幽草，人间重晚晴。
并添高阁迥，微注小窗明。
越鸟巢干後，归飞体更轻。
夕阳楼
花明柳暗绕天愁，上尽重城更上楼。
欲问孤鸿向何处，不知身世自悠悠。
下醉
寻芳不觉醉流霞，依树沉眠日已斜。
客散酒醒深夜後，更持红烛赏残花。
天涯
春日在天涯，天涯日又斜。
莺啼如有泪，为湿最高花。
日日
日日春光斗日光，山城斜路杏花香。
几时心绪浑无事，得及游丝百尺长。
泪
永巷长年怨绮罗，离情终日思风波。
湘江竹上痕无限，岘首碑前洒几多。
人去紫台秋入塞，兵残楚帐夜闻歌。
朝来灞水桥边问，未抵青袍送玉珂。
流莺
流莺飘荡复参差，渡陌临流不自持。
巧啭岂能无本意，良辰未必有佳期。
风朝露夜阴晴里，万户千门开闭时。
曾苦伤春不忍听，凤城何处有花枝。