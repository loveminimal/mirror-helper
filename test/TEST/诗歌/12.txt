忆秦娥
临高阁，
乱山平野烟光薄。
烟光薄，
栖鸦归後，
暮天闻角。
断香残香情怀恶，
西风催衬梧桐落。
梧桐落，
又还秋色，
又还寂寞。
武陵春
风住尘香花已尽，
日晚倦梳头。
物是人非事事休，
欲语泪先流。
闻说双溪春尚好，
也拟泛轻舟。
只恐双溪舴艋舟，
载不动、许多愁。
醉花阴
薄雾浓云愁永昼，
瑞脑消金兽。
佳节又重阳，
玉枕纱橱，
半夜凉初透。
东篱把酒黄昏後，
有暗香盈袖。
莫道不消魂，
帘卷西风，
人比黄花瘦。
南歌子
天上星河转，
人间帘幕垂。
凉生枕簟泪痕滋，
起解罗衣聊问、夜何其？
翠贴莲蓬小，
金销藕叶稀。
旧时天气旧时衣，
只有情怀不似、旧家时！