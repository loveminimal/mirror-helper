破阵子
露华倒影，烟芜蘸碧，灵沼波暖。
金柳摇风树树，系彩舫龙舟遥岸。
千步虹桥，参差雁齿，直趋水殿。
绕金堤，曼衍鱼龙戏，簇娇春罗绮，喧天丝管。
霁色荣光，望中似睹，蓬莱清浅。
时见，凤辇宸游，鸾觞禊饮，临翠水，开镐宴。
两两轻？飞画楫，竞夺锦标霞烂。
罄欢娱，歌《鱼藻》，徘徊宛转。
别有盈盈游女，各委明珠，争收翠羽，相将归远。
渐觉云海沉沉，洞天日晚。
二郎神
炎光谢。
过暮雨，芳尘轻洒。
乍露冷风清庭户，爽天如水，玉钩遥挂。
应是星娥嗟久阻，叙旧约，飚轮欲驾。
极目处，微云暗度，耿耿银河高泻。
闲雅。须知此景，古今无价。
运巧思，穿针楼上女。抬粉面，云鬟相亚。
钿合金钗私语处，算谁在回廊影下。
愿天上人间，占得欢娱，年年今夜。
定风波
自春来，惨绿愁红，芳心是事可可。
日上花梢，莺穿柳带，犹压香衾卧。暖酥消，
腻云？。终日厌厌倦梳裹。无那！
恨薄情一去，音书无个。
早知恁么。悔当初，不把雕鞍锁。
向鸡窗，只与蛮笺象管，拘束教吟课。
镇相随，莫抛躲。
针线闲拈伴伊坐。
和我，免使年少光阴虚过。
诉哀情近
雨晴气爽，伫立江楼望处。
澄明远水生光，重叠暮山耸翠。
遥认断桥幽径，隐隐渔村，向晚孤烟起。
残阳里，脉脉朱阑静倚。
黯然情绪，未饮先如醉。
愁无际！暮云过了，秋光老尽，故人千里。
竟日空凝睇！