行宫
寥落古行宫，宫花寂寞红。
白头宫女在，闲坐说玄宗。
会真记
待月西厢下，迎风户半开。
拂墙花影动，疑是玉人来。
遣悲怀
闲坐悲君亦自悲，百年都是几多时？
邓攸无子寻知命，潘岳悼亡犹费词。
同穴口冥何所望，他生缘会更难期。
惟将终夜长开眼，报答平生未展眉。
遣悲怀
谢公最小偏怜女，自嫁黔娄百事乖。
顾我无衣搜荩箧，泥他沽酒拔金钗。
野蔬充膳甘长藿，落叶添薪仰古槐。
今日俸钱过十万，与君营奠复营斋。
遣悲怀
昔日戏言身后事，今朝都到眼前来。
衣裳已施行看尽，针线犹存未忍开。
尚想旧情怜婢仆，也曾因梦送钱财。
诚知此恨人人有，贫贱夫妻百事哀。
离思
曾经沧海难为水，除却巫山不是云。
取次花丛懒回顾，半缘修道半缘君。
