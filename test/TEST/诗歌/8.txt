踏莎行
细草愁烟，幽花怯露。
凭栏总是销魂处。
日高深院静无人，时时海燕双飞去。
带缓罗衣，香残蕙炷。
天长不禁迢迢路。
垂杨只解惹春风，何曾系得行人住。
相思儿令
昨夜探春消息，湖上绿波平。
无奈绕堤芳草，还向旧痕生。
有酒且醉瑶觥，更何妨檀板新声。
谁教杨柳千丝，就中牵系人情。
滴滴金
梅花漏泄春消息，柳丝长，草芽碧。
不觉星霜鬓边白，念时光堪惜。
兰堂把酒留嘉客，对离筵，驻行色。
千里音尘便疏隔，合有人相忆。
破阵子春景
燕子来时新社，梨花落后清明。
池上碧苔三四点，叶底黄鹂一两声。
日长飞絮轻。
巧笑东邻女伴，采桑径里逢迎。
疑怪昨宵春梦好，元是今朝斗草赢。
笑从双脸生。
玉楼春春恨
绿杨芳草长亭路，年少抛人容易去。
楼头残梦五更钟，花底离愁三月雨。
无情不似多情苦，一寸还成千万缕。
天涯地角有穷时，只有相思无尽处。